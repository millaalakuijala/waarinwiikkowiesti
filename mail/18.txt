Title: Waarin wiikkowiesti 6/2018 - Huomenna mennään pulkkamäkeen, koko päiväksi!
Date: 2018-02-12 23:30
Category: Fuksit
Meta: Wiikkowiesti
Tags: fuksit, wiikkoviesti, waarinwartit, muistinnollaus, laskiaisrieha, työvoima, lakkitilaus, museokierrokset
Status: published

Moikkelis!

Huomenna Laskiaisriehassa lasketaan Ullista alas mitä kekseliäimmillä virityksillä, joista yksi on myös TiKin fuksien rakentama. Mä oon ainakin ihan innosta täpinöissäni!

Huomenna aukeaa myös ilmoittautumiset museokierroksille. Polyteekkarimuseolla vierailu on pakollinen teekkarilakin hankkimista varten, joten käythän kierroksella! Se on hieno mahdollisuus päästä tutustumaan teekkarikulttuurin saloihin syvemmin.

Sen lisäksi viikon päästä maanantaina on ISOinfo, jossa selviää, mitä ISOilu oikein on, miten ISOksi voi lähteä ja vastauksia muihin ISOihin kysymyksiin. Lue lisää kohdasta 2.1!


<3 Milla


Sisällysluettelo
------------------------------------------------------------

1. Tärkeää
    1. Museokierrokset
    2. Fuksimajurin tervehdys: lakkitilausasiaa!
    3. Viimeiset Waarin wartti -ajat
2. Fuksi- ja kilta-asiat
    1. ISOinfo ma 19.2. klo 16:30 @ T2, T-talo
    2. Laskiaisriehan ajokin rakentaminen
    3. Töihin Muistinnollaukseen 2.-3.3.
3. Loppunurkkaus



Tärkeää
------------------------------------------------------------

1. Museokierrokset

On koittanut museokierrosten aika! Polyteekkarimuseolla vierailu on olennainen osa teekkarikulttuuriin tutustumista, ja siksi pakollinen suoritus teekkarilakin hankkimista varten.

Museokierroksia järjestetään ainakin kolme kappaletta. Voit ilmoittautua kierrokselle alla listatuista linkeistä.

* ke 21.2. klo 17:00, https://tietokilta.fi/tapahtumat/ilmot/museo20181
* ma 26.2. klo 16:00, https://tietokilta.fi/tapahtumat/ilmot/museo20182
* ti 6.3. klo 17:00, https://tietokilta.fi/tapahtumat/ilmot/museo20183

Museokierrokselle osallistumisesta saat pisteen pisteet/master - Polyteekkarimuseo!

2. Fuksimajurin tervehdys: lakkitilausasiaa!

Arwon fuksit.
 
Olen saanut ilolla seurata edesottamuksianne läpi syksyn. Tähänastisessa toiminnassanne olette osoittaneet erinomaista teekkarihenkisyyttä ja reipasta tekemisen meininkiä. Puhun koko fuksitoimikunnan puolesta, kun sanon, että olemme teistä kaikista erittäin ylpeitä. En ole kuitenkaan vielä täysin vakuuttunut siitä, kannattaako teille Wappua järjestää. Tulevat tekonne sen ratkaiskoot.
 
Mikäli tulen myöhemmin päätöksen Wapun järjestämisestä tekemään, on kuitenkin täysin selvää, että tulevat teekkarit tarvitsevat puhtaanvalkoiset tupsulakit juhlapäivää ja sen jälkeistä teekkarielämää varten. Tästä syystä olen päättänyt antaa teille jo nyt mahdollisuuden tilata teekkarilakin. Lakin tilataksenne suorittakaa seuraavat toimenpiteet:
 
1) Suuntaa AYY:n Otaniemen palvelupisteelle (Otakaari 11) lakkia sovittamaan. Älä tilaa teekkarilakkia ylioppilaslakin koon perusteella. Vaikka tupsu veikeä onkin, saattaa se lakkia kummasti kallistaa, siksi onkin tärkeää, että löydät juuri sinulle sopivan lakin. Lakkia pääsee sovittamaan kulkemalla sisäänkäynnistä suoraan eteenpäin portaiden taakse, jossa on kaappiin valkoisella lapulla merkitty "Teekkarilakkien sovitus". Sinun ei tarvitse mennä erikseen palvelupisteelle, vaan voit sovittaa lakkia omatoimisesti.
 
2) Päätä, kumman valmistajan lakin haluat: Velmard vai Wahlman?
 
3) Suuntaa osoitteeseen http://lakkitilaus.ayy.fi ja tilaa lakki. Lomake aukeaa 1.2. klo 12:00. Tilaaminen vaatii sisäänkirjautumisen Aalto-tunnuksilla. HUOM! Tilaus on sitova, joten ole huolellinen sitä tehdessäsi!
 
4) Huomioi tilausajat! Mitä aikaisemmin Wahlmanin lakin tilaat, sitä halvempi lakki on. Velmardin lakki on samanhintainen koko tilausjakson ajan.
 
5) Lakkien tilausajat ja hinnat ovat seuraavat:

    a) Wahlman:
      Tilausjakso 1: 1.2.-28.2. Hinta: 105,00€ / TF-malli: 117,00€
      Tilausjakso 2: 1.3.-8.3. Hinta: 120,00€ / TF-malli: 137,00€
    b) Velmard:
      Tilausjakso: 1.2.-8.3. Hinta: 50,00€
 
6) Tilaamisen jälkeen saat sähköpostitse vahvistuksen tilauksestasi. Lakin maksuohjeet lähetetään myöhemmin oodissa ilmoittamaasi sähköpostiosoitteeseen.
 
Tekniikan kehdossa

Lauri Nyrhilä

Fuksimajuri
 
"Suomessa kaikki hullut saavat valkolakin. Häiriintyneimmät heistä merkitään tupsulla."
 
Teekkarilakista:

Teekkarilakki eli teekkarien tupsulakki on tekniikan opiskelijoiden ylin ja arvokkain tunnus. Lakilla on pitkä historia, ja nykymuotoinen teekkarilakki juontaa juurensa vuoteen 1893, eli se täyttää tänä vuonna 125 vuotta. Juhlavuoden kunniaksi kirjaillaan lakin sisävuori kultaisella tähdellä. Lakin ulkomuoto on mallisuojattu ja sen valmistusta valvotaan lisensseillä.
 
Teekkarilakki on kesälakki ja sen käyttöaika on 1.5.-30.9. Talvisaikaan teekkarilakin käyttöoikeutta voi anoa Teekkarijaostolta lakin arvolle sopiviin tilaisuuksiin kuten yritysexcursioille tai teekkarihäihin. Sitsit tai illanistujaiset eivät ole tällaisia tapahtumia.
 
Kanna teekkarilakkia aina ylpeydellä ja muista käyttäytyä lakki päässä teekkarilakin arvolle kuuluvalla tavalla. Muuten paha sinut periköön ja fuksimajuri tupsulakkisi vieköön!


3. Viimeiset Waarin wartti -ajat

Jos Waarin wartti on jäänyt käymättä, nyt on tilaisuutesi! Waarin wartti on noin 15-30 minuutin pituinen rento jutustelutuokio fuksiwaarin kanssa. Ei tarvii jännittää :) Voit napata myös pistekorttisi mukaan Waarin warttiin, niin tsekataan puuttuvat pisteet läpi.

Varaa aika waarin warttiin kirjoittamalla nimesi tähän exceliin sinulle sopivan tyhjän ruudun kohdalle:
https://docs.google.com/spreadsheets/d/1Ted1TtUfIlJE-cZI9JTd8FYVeKEXRAQOquqLAoxyKck/edit?usp=sharing

Jos mikään aika ei sovi, ota yhteyttä Millaan!

Waarin wartissa käymisestä saat pisteen pisteet/master - Waarin wartti!



Fuksi- ja kilta-asiat
------------------------------------------------------------

1 ISOinfo ma 19.2. klo 16:30 @ T2, T-talo.

On jälleen aika valita uudet fiksut ja filmaattiset ISOhenkilöt!

Näyttääkö ensi vuosi tyhjältä? Oliko fuksivuotesi parasta ikinä? Haluaisitko päästä kokemaan sen parhaat puolet uudestaan uusien fuksien kanssa? Lähde siis mukaan killan ISOtoimintaan ja tee seuraavien fuksien vuodesta vielä omaasikin parempi!

Ensi syksynä kiltaan tulee myös upouuden englanninkielisen Data Science- linjan fuksit, joille tarvitaan englanninkielentaitoisia dataISOja, joten nyt on priima mahdollisuus päästä treenaamaan kielitaitoa ja samalla vaikuttamaan uuden linjan fuksikasvatukseen heti alusta asti.

Saavu siis kuulemaan lisää killan ISO, dataISO-, kvISO - ja liikuntatutortoiminnasta T-talolle ISOinfoon ma 19.2.2018 kello 16.00.

Ja vaikket infoon pääsisikään älä huoli; voit silti ilmoittautua mukaan osoitteessa http://tietokilta.fi/tapahtumat/ilmot/isoilmo18.

Lisätietoja ISOtoiminnasta ja ilmoittautumisesta saa:
Elisa Naskali @enmayay
isopomo[at]tietokilta.fi

ISOhenkilöksi lähtemisestä saat pisteen pisteet/teekkarikulttuuri/ - ISOhenkilö!


2. Laskiaisrieha ti 13.2. klo 12:00 @ Ullanlinnanmäki, Helsinki

Laskiaistiistaina 13.2.2018 Helsingin Kaivopuistossa nautitaan iloisesta tunnelmasta perinteisessä Ullanlinnanmäen Laskiaisriehassa! Vauhdikkaan ja riemukkaan iltapäivän ajan mäki täyttyy kelkoista, pulkista, liukureista ja niitä ohjastavista iloisista opiskelijoista pääkaupunkiseudulta ja kauempaa. Laskiaisriehan jälkeen meno jatkuu viime vuonna läpi lyöneen Laskiaisappron merkeissä! Pulkka kainaloon ja eikun mukaan mäkeen!

Vapaan laskemisen ja hauskanpidon lisäksi rinteessä on luvassa musiikkia, kilpailuja sekä hulppeaa ohjelmaa! Päivän kruunaa legendaarinen ABB:n Akateeminen mäenlaskukilpailu, jossa joukkueet kisaavat toinen toistaan kekseliäämmillä ja näyttävämmillä rakennelmilla laskiaisen huikeimman mäenlaskuvälineen tittelistä. Tule kannustamaan TiKin joukkue voittoon!

Laskiaisriehan ajokin rakentamiseen osallistumisesta saat pisteen pisteet/teekkarikulttuuri/työ - Työpiste!
Laskiaisriehaan osallistumisesta saat pisteen pisteet/teekkarikulttuuri - Laskiaisrieha!


3. Töihin Muistinnollaukseen 2.-3.3.

Kilta täyttää bitin!

Tietokillan 33. vuosijuhlat lähestyy ja kaipaamme apua niiden järjestämisessä! Työtehtäviä löytyy niin cocktail-tilaisuuden järjestämisestä silliksen orkestrointiin. Vuosijuhlatyöskentely on oivallinen tapa ansaita työpiste fuksipistekorttiin. Tarjolla olevat työtehtävät ovat riippuen työtehtävästä noin 3-6 tunnin mittaisia. Ilmoitathan kaikki ajankohdat, jotka sinulle sopivat, sillä työtehtäviin on asetettu osallistujarajat ja tehtävät jaetaan First come - first served(FIFO) -periaatteella.

Ilmoittaudu työntekijäksi osoitteessa: https://tietokilta.fi/tapahtumat/ilmot/m0tyovoima18!

Työntekijöille järjestetään kiitokseksi oma kaato juhlien jälkeen erikseen ilmoitettavana ajankohtana.

Muistinnollauksessa työskentelemisestä saat pisteen pisteet/teekkarikulttuuri/työ - Muistinnollaus!



Loppunurkkaus
------------------------------------------------------------

Toivotaan, ettei Laskiasriehan ajokin kuskille käy huomenna näin...




