Title: TÄRKEÄÄ, LUE LÄPI: Teekkarilakkitilaus, vihdoin täällä!
Date: 2016-02-21 08:00
Category: Fuksit
Meta: Viikkotiedote
Tags: fuksit, lakkitilaus, fuksimajuri
Status: published

Moikka,

Fuksimajurilta tuli tärkeä sähköpostiviesti. Siinä lukee kaikki tärkeä teekkarilakin tilaukseen liittyen. Pyydän, että luette sen ajatuksella läpi. Jos kaikki menee ohjeiden mukaan, saatte mahdollisesti järjestettävänä wappuna teekkarilakin, joka tulee istumaan täydellisesti päähänne vielä koko loppuelämänne.

Nyt voi alkaa myös laittamaan minulle viestiä, jos epäilee, ettei saa tarpeeksi fuksipisteitä mahdolliseen Wappuun mennessä. Kyllä niitä pisteitä kaikille riittää. :) Minut bongaa alkaen ensi viikon maanantaista(28.2.) kiltiksellä aina klo 10-14. Tule juttelemaan mikäli jokin painaa. Mutta lue ensin tämä läpi!


Fuksimajurin tervehdys
------------------------------------------------------------

Arwon fuksit.

Olen saanut ilolla seurata edesottamuksianne läpi syksyn. Tähänastisessa toiminnassanne olette osoittaneet erinomaista teekkarihenkisyyttä ja reipasta tekemisen meininkiä. Puhun koko fuksitoimikunnan puolesta, kun sanon, että olemme teistä kaikista erittäin ylpeitä. En ole kuitenkaan vielä täysin vakuuttunut siitä, kannattaako teille Wappua järjestää. Tulevat tekonne sen ratkaiskoot.

Mikäli tulen myöhemmin päätöksen Wapun järjestämisestä tekemään, on kuitenkin täysin selvää, että tulevat teekkarit tarvitsevat puhtaanvalkoiset tupsulakit juhlapäivää ja sen jälkeistä teekkarielämää varten. Tästä syystä olen päättänyt antaa teille jo nyt mahdollisuuden tilata teekkarilakin. Lakin tilataksenne suorittakaa seuraavat toimenpiteet:


1)   Suuntaa AYY:n Otaniemen palvelupisteelle lakkia sovittamaan. Älä tilaa teekkarilakkia ylioppilaslakin koon perusteella. Vaikka tupsu veikeä onkin, saattaa se lakkia kummasti kallistaa, siksi onkin tärkeää, että löydät juuri sinulle sopivan lakin.

2)   Päätä, kumman valmistajan lakin haluat: Velmard vai Wahlman? Älä tee päätöstä kokeilematta ensin!

3)   Suuntaa osoitteeseen https://lakkitilaus.ayy.fi ja tilaa lakki. **Lomake aukeaa tiistaina 23.2. klo 12:00**. Tilaaminen vaatii sisäänkirjautumisen Aalto-tunnuksilla. **HUOM!** Tilaus on sitova, joten ole huolellinen sitä tehdessäsi!

4)   Huomioi lakkien saatavuus! Velmardin lakkeja on tilattavissa yhteensä 350 kappaletta, Wahlmanin lakkeja riittää kaikille sen halajaville. Jos Velmardin lakit loppuvat, lomake ohjeistaa sinua tilaamaan Wahlmanin lakin.

5)   Huomioi tilausajat! Mitä aikaisemmin Wahlmanin lakin tilaat, sitä halvempi lakki on. Velmardin lakki on samanhintainen koko tilausjakson ajan.

6)   Lakkien tilausajat ja hinnat ovat seuraavat:  
a.   **Wahlman:** Tilausjakso 1: 23.2.-11.3. Hinta: 103,00€ / TF-malli: 116,00€  
b.   **Wahlman:** Tilausjakso 2: 12.3.-31.3. Hinta: 118,00€ / TF-malli: 135,00€  
c.   **Velmard:** Tilausjakso: 23.2.-31.3. Hinta: 50,00€  

7)   Tilaamisen jälkeen saat sähköpostitse vahvistuksen tilauksestasi. Lakin maksuohjeet lähetetään myöhemmin Oodissa ilmoittamaasi kotiosoitteeseen.



---

Tekniikan kehdossa,  
Tuomas Ranta-aho  
Fuksimajuri

"Suomessa kaikki hullut saavat valkolakin. Häiriintyneimmät heistä merkitään tupsulla."
 
Teekkarilakista:  
Teekkarilakki eli teekkarien tupsulakki on tekniikan opiskelijoiden ylin ja arvokkain tunnus. Lakilla on pitkä historia, ja nykymuotoinen teekkarilakki juontaa juurensa vuoteen 1893. Lakin ulkomuoto on mallisuojattu ja sen valmistusta valvotaan lisensseillä.
 
Teekkarilakki on kesälakki ja sen käyttöaika on 1.5.-30.9. Talvisaikaan teekkarilakin käyttöoikeutta voi anoa Teekkarijaostolta lakin arvolle sopiviin tilaisuuksiin kuten yritysexcursioille tai teekkarihäihin. Sitsit tai illanistujaiset eivät ole tälläisiä tapahtumia.
 
Kanna teekkarilakkia aina ylpeydellä ja muista käyttäytyä lakki päässä teekkarilakin arvolle kuuluvalla tavalla. Muuten paha sinut periköön ja fuksimajuri tupsulakkisi vieköön!
